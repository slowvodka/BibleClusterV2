 1 איכה ישבה בדד, העיר רבתי עם--הייתה, כאלמנה; רבתי בגויים, שרתי במדינות--הייתה, למס.  {ס} 
1 בכה תבכה בלילה, ודמעתה על לחייה--אין-לה מנחם, מכל-אוהביה:  כל-ריעיה בגדו בה, היו לה לאויבים.  {ס} 
1 גלתה יהודה מעוני, ומרוב עבודה--היא ישבה בגויים, לא מצאה מנוח; כל-רודפיה השיגוה, בין המצרים.  {ס} 
1 דרכי ציון אבילות, מבלי באי מועד--כל-שעריה שוממין, כוהניה נאנחים; בתולותיה נוגות, והיא מר-לה.  {ס} 
1 היו צריה לראש אויביה שלו, כי-יהוה הוגה על רוב-פשעיה; עולליה הלכו שבי, לפני-צר.  {ס} 
1 וייצא מבת-ציון, כל-הדרה; היו שריה, כאיילים לא-מצאו מרעה, וילכו בלא-כוח, לפני רודף.  {ס} 
1 זכרה ירושלים, ימי עונייה ומרודיה--כול מחמודיה, אשר היו מימי קדם; בנפול עמה ביד-צר, ואין עוזר לה--ראוה צרים, שחקו על משבתיה.  {ס} 
1 חטא חטאה ירושלים, על-כן לנידה הייתה; כל-מכבדיה הזילוה כי-ראו ערוותה, גם-היא נאנחה ותשב אחור.  {ס} 
1 טומאתה בשוליה, לא זכרה אחריתה, ותרד פלאים, אין מנחם לה; ראה יהוה את-עוניי, כי הגדיל אויב.  {ס} 
1 ידו פרש צר, על כל-מחמדיה:  כי-ראתה גויים, באו מקדשה--אשר ציווית, לא-יבואו בקהל לך.  {ס} 
1 כל-עמה נאנחים מבקשים לחם, נתנו מחמדיהם באוכל להשיב נפש; ראה יהוה והביטה, כי הייתי זוללה.  {ס} 
1 לא אליכם, כל-עוברי דרך--הביטו וראו, אם-יש מכאוב כמכאובי אשר עולל לי:  אשר הוגה יהוה, ביום חרון אפו.  {ס} 
1 ממרום שלח-אש בעצמותיי, וירדנה; פרש רשת לרגליי, השיבני אחור--נתנני שוממה, כל-היום דווה.  {ס} 
1 נשקד עול פשעיי בידו, ישתרגו עלו על-צווארי--הכשיל כוחי; נתנני אדוניי, בידי לא-אוכל קום.  {ס} 
1 סילה כל-אביריי אדוניי בקרבי, קרא עליי מועד לשבור בחוריי; גת דרך אדוניי, לבתולת בת-יהודה.  {ס} 
1 על-אלה אני בוכייה, עיני עיני יורדה מים--כי-רחק ממני מנחם, משיב נפשי; היו בניי שוממים, כי גבר אויב.  {ס} 
1 פירשה ציון בידיה, אין מנחם לה--ציווה יהוה ליעקוב, סביביו צריו; הייתה ירושלים לנידה, ביניהם.  {ס} 
1 צדיק הוא יהוה, כי פיהו מריתי; שמעו-נא כל-העמים, וראו מכאובי--בתולותיי ובחוריי, הלכו בשבי.  {ס} 
1 קראתי למאהביי המה רימוני, כוהניי וזקניי בעיר גוועו:  כי-ביקשו אוכל למו, וישיבו את-נפשם.  {ס} 
1 ראה יהוה כי-צר-לי, מעיי חומרמרו--נהפך ליבי בקרבי, כי מרה מריתי; מחוץ שיכלה-חרב, בבית כמוות.  {ס} 
1 שמעו כי נאנחה אני, אין מנחם לי--כל-אויביי שמעו רעתי ששו, כי אתה עשית; הבאת יום-קראת, ויהיו כמוני.  {ס} 
1 תבוא כל-רעתם לפניך ועולל למו, כאשר עוללת לי על כל-פשעיי:  כי-רבות אנחותיי, וליבי דווי.  {פ} 1 איכה יעיב באפו אדוניי, את-בת-ציון--השליך משמיים ארץ, תפארת ישראל; ולא-זכר הדום-רגליו, ביום אפו.  {ס} 
1 בילע אדוניי ולא חמל, את כל-נאות יעקוב--הרס בעברתו מבצרי בת-יהודה, הגיע לארץ; חילל ממלכה, ושריה.  {ס} 
1 גדע בחורי-אף, כול קרן ישראל--השיב אחור ימינו, מפני אויב; ויבער ביעקוב כאש להבה, אכלה סביב.  {ס} 
1 דרך קשתו כאויב, ניצב ימינו כצר, ויהרוג, כול מחמדי-עין; באוהל, בת-ציון, שפך כאש, חמתו.  {ס} 
1 היה אדוניי כאויב, בילע ישראל--בילע כל-ארמנותיה, שיחת מבצריו; וירב, בבת-יהודה, תאנייה, ואנייה.  {ס} 
1 ויחמוס כגן שוכו, שיחת מועדו; שיכח יהוה בציון מועד ושבת, וינאץ בזעם-אפו מלך וכוהן.  {ס} 
1 זנח אדוניי מזבחו, ניאר מקדשו--הסגיר ביד-אויב, חומות ארמנותיה; קול נתנו בבית-יהוה, כיום מועד.  {ס} 
1 חשב יהוה להשחית, חומת בת-ציון--נטה קו, לא-השיב ידו מבלע; ויאבל-חיל וחומה, יחדיו אומללו.  {ס} 
1 טבעו בארץ שעריה, איבד ושיבר בריחיה; מלכה ושריה בגויים, אין תורה--גם-נביאיה, לא-מצאו חזון מיהוה.  {ס} 
1 יישבו לארץ יידמו, זקני בת-ציון--העלו עפר על-ראשם, חגרו שקים; הורידו לארץ ראשן, בתולות ירושלים.  {ס} 
1 כלו בדמעות עיניי, חומרמרו מעיי--נשפך לארץ כבדי, על-שבר בת-עמי:  ביעטף עולל ויונק, ברחובות קריה.  {ס} 
1 לאימותם, יאמרו, איה, דגן ויין:  בהתעטפם כחלל, ברחובות עיר--בהשתפך נפשם, אל-חיק אימותם.  {ס} 
1 מה-אעידך מה אדמה-לך, הבת ירושלים--מה אשווה-לך ואנחמך, בתולת בת-ציון:  כי-גדול כים שברך, מי ירפא-לך.  {ס} 
1 נביאייך, חזו לך שוא ותפל, ולא-גילו על-עוונך, להשיב שבותך; ויחזו לך, משאות שוא ומדוחים.  {ס} 
1 ספקו עלייך כפיים, כל-עוברי דרך--שרקו ויניעו ראשם, על-בת ירושלים:  הזאת העיר, שיאמרו כלילת יופי--משוש, לכל-הארץ.  {ס} 
1 פצו עלייך פיהם, כל-אויבייך--שרקו ויחרקו-שן, אמרו בילענו; אך זה היום שקיווינוהו, מצאנו ראינו.  {ס} 
1 עשה יהוה אשר זמם, ביצע אמרתו אשר ציווה מימי-קדם--הרס, ולא חמל; וישמח עלייך אויב, הרים קרן צרייך.  {ס} 
1 צעק ליבם, אל-אדוניי; חומת בת-ציון הורידי כנחל דמעה, יומם ולילה--אל-תיתני פוגת לך, אל-תידום בת-עינך.  {ס} 
1 קומי רוני בלילה, לראש אשמורות--שפכי כמים ליבך, נוכח פני אדוניי; שאי אליו כפייך, על-נפש עוללייך--העטופים ברעב, בראש כל-חוצות.  {ס} 
1 ראה יהוה והביטה, למי עוללת כה:  אם-תאכלנה נשים פריים עוללי טיפוחים, אם-ייהרג במקדש אדוניי כוהן ונביא.  {ס} 
1 שכבו לארץ חוצות נער וזקן, בתולותיי ובחוריי נפלו בחרב; הרגת ביום אפך, טבחת לא חמלת.  {ס} 
1 תקרא כיום מועד מגוריי מסביב, ולא היה ביום אף-יהוה פליט ושריד:  אשר-טיפחתי וריביתי, אויבי כילם.  {פ} 1 אני הגבר ראה עוני, בשבט עברתו. 
1 אותי נהג ויולך, חושך ולא-אור. 
1 אך בי ישוב יהפוך ידו, כל-היום.  {ס} 1 בילה בשרי ועורי, שיבר עצמותיי. 
1 בנה עליי ויקף, ראש ותלאה. 
1 במחשכים הושיבני, כמתי עולם.  {ס} 1 גדר בעדי ולא אצא, הכביד נחושתי. 
1 גם כי אזעק ואשווע, שתם תפילתי. 
1 גדר דרכיי בגזית, נתיבותיי עיווה.  {ס} 1 דוב אורב הוא לי, ארי במסתרים. 
1 דרכיי סורר ויפשחני, שמני שומם. 
1 דרך קשתו ויציבני, כמטרה לחץ.  {ס} 1 הביא, בכליותיי, בני, אשפתו. 
1 הייתי שחוק לכל-עמי, נגינתם כל-היום. 
1 השביעני במרורים, הרווני לענה.  {ס} 1 ויגרס בחצץ שיניי, הכפישני באפר. 
1 ותזנח משלום נפשי, נשיתי טובה. 
1 ואומר אבד נצחי, ותוחלתי מיהוה.  {ס} 1 זכור-עוניי ומרודי, לענה וראש. 
1 זכור תזכור, ותשוח עליי נפשי. 
1 זאת אשיב אל-ליבי, על-כן אוחיל.  {ס} 1 חסדי יהוה כי לא-תמנו, כי לא-כלו רחמיו. 
1 חדשים, לבקרים, רבה, אמונתך. 
1 חלקי יהוה אמרה נפשי, על-כן אוחיל לו.  {ס} 1 טוב יהוה לקוויו, לנפש תדרשנו. 
1 טוב ויחיל ודומם, לתשועת יהוה. 
1 טוב לגבר, כי-יישא עול בנעוריו.  {ס} 1 יישב בדד ויידום, כי נטל עליו. 
1 ייתן בעפר פיהו, אוליי יש תקווה. 
1 ייתן למכהו לחי, ישבע בחרפה.  {ס} 1 כי לא יזנח לעולם, אדוניי. 
1 כי אם-הוגה, וריחם כרוב חסדיו. 
1 כי לא עינה מליבו, ויגה בני-איש.  {ס} 1 לדכא תחת רגליו, כול אסירי ארץ. 
1 להטות, משפט-גבר, נגד, פני עליון. 
1 לעוות אדם בריבו, אדוניי לא ראה.  {ס} 1 מי זה אמר ותהי, אדוניי לא ציווה. 
1 מפי עליון לא תצא, הרעות והטוב. 
1 מה-יתאונן אדם חי, גבר על-חטאיו.  {ס} 1 נחפשה דרכינו ונחקורה, ונשובה עד-יהוה. 
1 נישא לבבנו אל-כפיים, אל-אל בשמיים. 
1 נחנו פשענו ומרינו, אתה לא סלחת.  {ס} 1 סכות באף ותרדפנו, הרגת לא חמלת. 
1 סכות בענן לך, מעבור תפילה. 
1 סחי ומאוס תשימנו, בקרב העמים.  {ס} 1 פצו עלינו פיהם, כל-אויבינו. 
1 פחד ופחת היה לנו, השאת והשבר. 
1 פלגי-מים תרד עיני, על-שבר בת-עמי.  {ס} 1 עיני ניגרה ולא תדמה, מאין הפוגות. 
1 עד-ישקיף וירא, יהוה משמיים. 
1 עיני עוללה לנפשי, מכול בנות עירי.  {ס} 1 צוד צדוני כציפור, אויביי חינם. 
1 צמתו בבור חיי, וידו-אבן בי. 
1 צפו-מים על-ראשי, אמרתי נגזרתי.  {ס} 1 קראתי שמך יהוה, מבור תחתייות. 
1 קולי, שמעת:  אל-תעלם אוזנך לרווחתי, לשוועתי. 
1 קרבת ביום אקראך, אמרת אל-תירא.  {ס} 1 רבת אדוניי ריבי נפשי, גאלת חיי. 
1 ראית יהוה עוותתי, שופטה משפטי. 
1 ראית, כל-נקמתם--כל-מחשבותם, לי.  {ס} 1 שמעת חרפתם יהוה, כל-מחשבותם עליי. 
1 שפתי קמיי והגיונם, עליי כל-היום. 
1 שבתם וקימתם הביטה, אני מנגינתם.  {ס} 1 תשיב להם גמול יהוה, כמעשה ידיהם. 
1 תיתן להם מגינת-לב, תאלתך להם. 
1 תרדוף באף ותשמידם, מתחת שמי יהוה.  {פ} 1 איכה יועם זהב, ישנה הכתם הטוב; תשתפכנה, אבני-קודש, בראש, כל-חוצות.  {ס} 
1 בני ציון היקרים, המסולאים בפז--איכה נחשבו לנבלי-חרש, מעשה ידי יוצר.  {ס} 
1 גם-תנים חלצו שד, היניקו גוריהן; בת-עמי לאכזר, כיענים במדבר.  {ס} 
1 דבק לשון יונק אל-חיכו, בצמא; עוללים שאלו לחם, פורש אין להם.  {ס} 
1 האוכלים, למעדנים, נשמו, בחוצות; האמונים עלי תולע, חיבקו אשפתות.  {ס} 
1 ויגדל עוון בת-עמי, מחטאת סדום:  ההפוכה כמו-רגע, ולא-חלו בה ידיים.  {ס} 
1 זכו נזיריה משלג, צחו מחלב; אדמו עצם מפנינים, ספיר גזרתם.  {ס} 
1 חשך משחור תוארם, לא ניכרו בחוצות; צפד עורם על-עצמם, יבש היה כעץ.  {ס} 
1 טובים היו חללי-חרב, מחללי רעב:  שהם יזובו מדוקרים, מתנובות שדיי.  {ס} 
1 ידי, נשים רחמנייות--בישלו, ילדיהן; היו לברות למו, בשבר בת-עמי.  {ס} 
1 כילה יהוה את-חמתו, שפך חרון אפו; ויצת-אש בציון, ותאכל יסודותיה.  {ס} 
1 לא האמינו מלכי-ארץ, כול יושבי תבל:  כי יבוא צר ואויב, בשערי ירושלים.  {ס} 
1 מחטאות נביאיה, עוונות כוהניה:  השופכים בקרבה, דם צדיקים.  {ס} 
1 נעו עיוורים בחוצות, נגואלו בדם; בלא יוכלו, ייגעו בלבושיהם.  {ס} 
1 סורו טמא קראו למו, סורו סורו אל-תיגעו--כי נצו, גם-נעו; אמרו, בגויים, לא יוסיפו, לגור.  {ס} 
1 פני יהוה חילקם, לא יוסיף להביטם; פני כוהנים לא נשאו, וזקנים לא חננו.  {ס} 
1 עודנו תכלינה עינינו, אל-עזרתנו הבל; בציפייתנו ציפינו, אל-גוי לא יושיע.  {ס} 
1 צדו צעדינו, מלכת ברחובותינו; קרב קיצנו מלאו ימינו, כי-בא קיצנו.  {ס} 
1 קלים היו רודפינו, מנשרי שמיים; על-ההרים דלקונו, במדבר ארבו לנו.  {ס} 
1 רוח אפינו משיח יהוה, נלכד בשחיתותם:  אשר אמרנו, בצילו נחיה בגויים.  {ס} 
1 שישי ושמחי בת-אדום, יושבת בארץ עוץ; גם-עלייך, תעבור-כוס--תשכרי, ותתערי.  {ס} 
1 תם-עוונך, בת-ציון--לא יוסיף, להגלותך; פקד עוונך בת-אדום, גילה על-חטאותייך.  {פ} 1 זכור יהוה מה-היה לנו, הביטה וראה את-חרפתנו. 
1 נחלתנו נהפכה לזרים, בתינו לנוכרים. 
1 יתומים היינו ואין אב, אימותינו כאלמנות. 
1 מימינו בכסף שתינו, עצינו במחיר יבואו. 
1 על צווארנו נרדפנו, יגענו ולא הונח-לנו. 
1 מצריים נתנו יד, אשור לשבוע לחם. 
1 אבותינו חטאו ואינם, ואנחנו עוונותיהם סבלנו. 
1 עבדים משלו בנו, פורק אין מידם. 
1 בנפשנו נביא לחמנו, מפני חרב המדבר. 
1 עורנו כתנור נכמרו, מפני זלעפות רעב. 
1 נשים בציון עינו, בתולות בערי יהודה. 
1 שרים בידם נתלו, פני זקנים לא נהדרו. 
1 בחורים טחון נשאו, ונערים בעץ כשלו. 
1 זקנים משער שבתו, בחורים מנגינתם. 
1 שבת משוש ליבנו, נהפך לאבל מחולנו. 
1 נפלה עטרת ראשנו, אוי-נא לנו כי חטאנו. 
1 על-זה, היה דווה ליבנו--על-אלה, חשכו עינינו. 
1 על הר-ציון ששמם, שועלים הילכו-בו.  {פ} 1 אתה יהוה לעולם תשב, כיסאך לדור ודור. 
1 למה לנצח תשכחנו, תעזבנו לאורך ימים. 
1 השיבנו יהוה אליך ונשובה, חדש ימינו כקדם. 
1 כי אם-מאוס מאסתנו, קצפת עלינו עד-מאוד.  {ש}