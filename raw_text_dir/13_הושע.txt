 1 דבר-יהוה אשר היה, אל-הושע בן-בארי, בימי עוזייה יותם אחז יחזקייה, מלכי יהודה--ובימי ירובעם בן-יואש, מלך ישראל. 
1 תחילת דיבר-יהוה, בהושע:  {פ} ויאמר יהוה אל-הושע, לך קח-לך אשת זנונים וילדי זנונים--כי-זנה תזנה הארץ, מאחרי יהוה. 
1 וילך, וייקח, את-גומר, בת-דבליים; ותהר ותלד-לו, בן. 
1 ויאמר יהוה אליו, קרא שמו יזרעאל:  כי-עוד מעט, ופקדתי את-דמי יזרעאל על-בית יהוא, והשבתי, ממלכות בית ישראל. 
1 והיה, ביום ההוא; ושברתי את-קשת ישראל, בעמק יזרעאל. 
1 ותהר עוד, ותלד בת, ויאמר לו, קרא שמה לא רוחמה:  כי לא אוסיף עוד, ארחם את-בית ישראל--כי-נשוא אשא, להם. 
1 ואת-בית יהודה ארחם, והושעתים ביהוה אלוהיהם; ולא אושיעם, בקשת ובחרב ובמלחמה, בסוסים, ובפרשים. 
1 ותגמול, את-לא רוחמה; ותהר, ותלד בן. 
1 ויאמר, קרא שמו לא עמי:  כי אתם לא עמי, ואנוכי לא-אהיה לכם.  {פ} 1 והיה מספר בני-ישראל, כחול הים, אשר לא-יימד, ולא ייספר; והיה במקום אשר-ייאמר להם, לא-עמי אתם, ייאמר להם, בני אל-חי. 
1 ונקבצו בני-יהודה ובני-ישראל, יחדיו, ושמו להם ראש אחד, ועלו מן-הארץ:  כי גדול, יום יזרעאל. 
1 אמרו לאחיכם, עמי; ולאחותיכם, רוחמה. 
1 ריבו באימכם, ריבו--כי-היא לא אשתי, ואנוכי לא אישה; ותסר זנוניה מפניה, ונאפופיה מבין שדיה. 
1 פן-אפשיטנה ערומה--והצגתיה, כיום היוולדה; ושמתיה כמדבר, ושתיה כארץ צייה, והמיתיה, בצמא. 
1 ואת-בניה, לא ארחם:  כי-בני זנונים, המה. 
1 כי זנתה אימם, הובישה הורתם:  כי אמרה, אלכה אחרי מאהביי נותני לחמי ומימיי, צמרי ופשתי, שמני ושיקויי. 
1 לכן הנני-שך את-דרכך, בסירים; וגדרתי את-גדרה, ונתיבותיה לא תמצא. 
1 ורידפה את-מאהביה ולא-תשיג אותם, וביקשתם ולא תמצא; ואמרה, אלכה ואשובה אל-אישי הראשון--כי טוב לי אז, מעתה. 
1 והיא, לא ידעה, כי אנוכי נתתי לה, הדגן והתירוש והיצהר; וכסף הרביתי לה וזהב, עשו לבעל. 
1 לכן אשוב--ולקחתי דגני בעיתו, ותירושי במועדו; והצלתי צמרי ופשתי, לכסות את-ערוותה. 
1 ועתה אגלה את-נבלותה, לעיני מאהביה; ואיש, לא-יצילנה מידי. 
1 והשבתי, כל-משושה, חגה, חודשה ושבתה--וכול, מועדה. 
1 והשימותי, גפנה ותאנתה, אשר אמרה אתנה המה לי, אשר נתנו-לי מאהביי; ושמתים ליער, ואכלתם חית השדה. 
1 ופקדתי עליה, את-ימי הבעלים אשר תקטיר להם, ותעד נזמה וחלייתה, ותלך אחרי מאהביה; ואותי שכחה, נאום-יהוה.  {ס} 1 לכן, הנה אנוכי מפתיה, והולכתיה, המדבר; ודיברתי, על-ליבה. 
1 ונתתי לה את-כרמיה משם, ואת-עמק עכור לפתח תקווה; וענתה שמה כימי נעוריה, וכיום עלותה מארץ-מצריים. 
1 והיה ביום-ההוא נאום-יהוה, תקראי אישי; ולא-תקראי-לי עוד, בעלי. 
1 והסירותי את-שמות הבעלים, מפיה; ולא-ייזכרו עוד, בשמם. 
1 וכרתי להם ברית, ביום ההוא, עם-חית השדה ועם-עוף השמיים, ורמש האדמה; וקשת וחרב ומלחמה אשבור מן-הארץ, והשכבתים לבטח. 
1 ואירשתיך לי, לעולם; ואירשתיך לי בצדק ובמשפט, ובחסד וברחמים. 
1 ואירשתיך לי, באמונה; וידעת, את-יהוה.  {פ} 1 והיה ביום ההוא, אענה נאום-יהוה--אענה, את-השמיים; והם, יענו את-הארץ. 
1 והארץ תענה, את-הדגן ואת-התירוש ואת-היצהר; והם, יענו את-יזרעאל. 
1 וזרעתיה לי בארץ, וריחמתי את-לא רוחמה; ואמרתי ללא-עמי עמי-אתה, והוא יאמר אלוהיי.  {פ} 1 ויאמר יהוה אליי, עוד לך אהב-אישה, אהובת ריע, ומנאפת:  כאהבת יהוה, את-בני ישראל, והם פונים אל-אלוהים אחרים, ואוהבי אשישי ענבים. 
1 ואכרהא לי, בחמישה עשר כסף; וחומר שעורים, ולתך שעורים. 
1 ואומר אליה, ימים רבים תשבי לי--לא תזני, ולא תהיי לאיש; וגם-אני, אלייך. 
1 כי ימים רבים, יישבו בני ישראל--אין מלך ואין שר, ואין זבח ואין מצבה; ואין איפוד, ותרפים. 
1 אחר, ישובו בני ישראל, וביקשו את-יהוה אלוהיהם, ואת דויד מלכם; ופחדו אל-יהוה ואל-טובו, באחרית הימים.  {פ} 1 שמעו דבר-יהוה, בני ישראל:  כי ריב ליהוה, עם-יושבי הארץ--כי אין-אמת ואין-חסד ואין-דעת אלוהים, בארץ. 
1 אלה וכחש, ורצוח וגנוב ונאוף; פרצו, ודמים בדמים נגעו. 
1 על-כן תאבל הארץ, ואומלל כל-יושב בה, בחית השדה, ובעוף השמיים; וגם-דגי הים, ייאספו. 
1 אך איש אל-ירב, ואל-יוכח איש; ועמך, כמריבי כוהן. 
1 וכשלת היום, וכשל גם-נביא עימך לילה; ודמיתי, אימך. 
1 נדמו עמי, מבלי הדעת:  כי-אתה הדעת מאסת, ואמאסך מכהן לי, ותשכח תורת אלוהיך, אשכח בניך גם-אני. 
1 כרובם, כן חטאו-לי; כבודם, בקלון אמיר. 
1 חטאת עמי, יאכלו; ואל-עוונם, ישאו נפשו. 
1 והיה כעם, ככוהן; ופקדתי עליו דרכיו, ומעלליו אשיב לו. 
1 ואכלו ולא ישבעו, הזנו ולא יפרוצו:  כי-את-יהוה עזבו, לשמור. 
1 זנות ויין ותירוש, ייקח-לב. 
1 עמי בעצו ישאל, ומקלו יגיד לו:  כי רוח זנונים התעה, ויזנו מתחת אלוהיהם. 
1 על-ראשי ההרים יזבחו, ועל-הגבעות יקטרו, תחת אלון ולבנה ואלה, כי טוב צילה; על-כן, תזנינה בנותיכם, וכלותיכם, תנאפנה. 
1 לא-אפקוד על-בנותיכם כי תזנינה, ועל-כלותיכם כי תנאפנה--כי-הם עם-הזונות יפרדו, ועם-הקדשות יזבחו; ועם לא-יבין, יילבט. 
1 אם-זונה אתה ישראל, אל-יאשם יהודה; ואל-תבואו הגלגל, ואל-תעלו בית אוון, ואל-תישבעו, חי-יהוה. 
1 כי כפרה סוררה, סרר ישראל; עתה ירעם יהוה, ככבש במרחב. 
1 חבור עצבים אפריים, הנח-לו. 
1 סר, סובאם; הזנה הזנו, אהבו הבו קלון מגיניה. 
1 צרר רוח אותה, בכנפיה; ויבושו, מזבחותם.  {פ} 1 שמעו-זאת הכוהנים והקשיבו בית ישראל, ובית המלך האזינו--כי לכם, המשפט:  כי-פח הייתם למצפה, ורשת פרושה על-תבור. 
1 ושחטה שטים, העמיקו; ואני, מוסר לכולם. 
1 אני ידעתי אפריים, וישראל לא-נכחד ממני:  כי עתה הזנית אפריים, נטמא ישראל. 
1 לא ייתנו מעלליהם, לשוב אל-אלוהיהם:  כי רוח זנונים בקרבם, ואת-יהוה לא ידעו. 
1 וענה גאון-ישראל, בפניו; וישראל ואפריים, ייכשלו בעוונם--כשל גם-יהודה, עימם. 
1 בצאנם ובבקרם, ילכו לבקש את-יהוה--ולא ימצאו:  חלץ, מהם. 
1 ביהוה בגדו, כי-בנים זרים ילדו; עתה יאכלם חודש, את-חלקיהם.  {ס} 1 תקעו שופר בגבעה, חצוצרה ברמה; הריעו בית אוון, אחריך בנימין. 
1 אפריים לשמה תהיה, ביום תוכחה; בשבטי, ישראל, הודעתי, נאמנה. 
1 היו שרי יהודה, כמסיגי גבול; עליהם, אשפוך כמים עברתי. 
1 עשוק אפריים, רצוץ משפט:  כי הואיל, הלך אחרי-צו. 
1 ואני כעש, לאפריים; וכרקב, לבית יהודה. 
1 וירא אפריים את-חולייו, ויהודה את-מזורו, וילך אפריים אל-אשור, וישלח אל-מלך ירב; והוא, לא יוכל לרפוא לכם, ולא-יגהה מכם, מזור. 
1 כי אנוכי כשחל לאפריים, וככפיר לבית יהודה; אני אני אטרוף ואלך, אשא ואין מציל. 
1 אלך אשובה אל-מקומי, עד אשר-יאשמו וביקשו פניי:  בצר להם, ישחרונני. 
1 לכו ונשובה אל-יהוה, כי הוא טרף וירפאנו; יך, ויחבשנו. 
1 יחיינו, מיומיים; ביום, השלישי, יקימנו, ונחיה לפניו. 
1 ונדעה נרדפה, לדעת את-יהוה, כשחר, נכון מוצאו; ויבוא כגשם לנו, כמלקוש יורה ארץ. 
1 מה אעשה-לך אפריים, מה אעשה-לך יהודה; וחסדכם, כענן-בוקר, וכטל, משכים הולך. 
1 על-כן, חצבתי בנביאים--הרגתים, באמרי-פי; ומשפטיך, אור ייצא. 
1 כי חסד חפצתי, ולא-זבח; ודעת אלוהים, מעולות. 
1 והמה, כאדם עברו ברית; שם, בגדו בי. 
1 גלעד, קרית פועלי אוון--עקובה, מדם. 
1 וכחכי איש גדודים, חבר כוהנים, דרך, ירצחו-שכמה:  כי זימה, עשו. 
1 בבית, ישראל, ראיתי, שערורייה; שם זנות לאפריים, נטמא ישראל. 
1 גם-יהודה, שת קציר לך, בשובי, שבות עמי.  {פ} 1 כרופאי לישראל, ונגלה עוון אפריים ורעות שומרון--כי פעלו, שקר; וגנב יבוא, פשט גדוד בחוץ. 
1 ובל-יאמרו, ללבבם, כל-רעתם, זכרתי; עתה סבבום מעלליהם, נגד פניי היו. 
1 ברעתם, ישמחו-מלך; ובכחשיהם, שרים. 
1 כולם, מנאפים--כמו תנור, בוערה מאופה; ישבות מעיר, מלוש בצק עד-חומצתו. 
1 יום מלכנו, החלו שרים חמת מיין; משך ידו, את-לוצצים. 
1 כי-קירבו כתנור ליבם, באורבם:  כל-הלילה, ישן אופהם--בוקר, הוא בוער כאש להבה. 
1 כולם ייחמו כתנור, ואכלו את-שופטיהם; כל-מלכיהם נפלו, אין-קורא בהם אליי. 
1 אפריים, בעמים הוא יתבולל; אפריים היה עוגה, בלי הפוכה. 
1 אכלו זרים כוחו, והוא לא ידע; גם-שיבה זרקה בו, והוא לא ידע. 
1 וענה גאון-ישראל, בפניו; ולא-שבו אל-יהוה אלוהיהם, ולא ביקשוהו בכל-זאת. 
1 ויהי אפריים, כיונה פותה אין לב; מצריים קראו, אשור הלכו. 
1 כאשר ילכו, אפרוש עליהם רשתי--כעוף השמיים, אורידם; אייסירם, כשמע לעדתם.  {ס} 1 אוי להם כי-נדדו ממני, שוד להם כי-פשעו בי; ואנוכי אפדם--והמה, דיברו עליי כזבים. 
1 ולא-זעקו אליי בליבם, כי יילילו על-משכבותם; על-דגן ותירוש יתגוררו, יסורו בי. 
1 ואני ייסרתי, חיזקתי זרועותם; ואליי, יחשבו-רע. 
1 ישובו לא על, היו כקשת רמייה--ייפלו בחרב שריהם, מזעם לשונם; זו לעגם, בארץ מצריים. 
1 אל-חיכך שופר, כנשר על-בית יהוה--יען עברו בריתי, ועל-תורתי פשעו. 
1 לי, יזעקו; אלוהיי ידענוך, ישראל. 
1 זנח ישראל, טוב; אויב, ירדפו. 
1 הם המליכו ולא ממני, השירו ולא ידעתי; כספם וזהבם, עשו להם עצבים, למען, ייכרת. 
1 זנח עגלך שומרון, חרה אפי בם; עד-מתיי, לא יוכלו ניקיון. 
1 כי מישראל, והוא--חרש עשהו, ולא אלוהים הוא:  כי-שבבים יהיה, עגל שומרון. 
1 כי רוח יזרעו, וסופתה יקצורו; קמה אין-לו, צמח בלי יעשה-קמח--אוליי יעשה, זרים יבלעוהו. 
1 נבלע, ישראל; עתה היו בגויים, ככלי אין-חפץ בו. 
1 כי-המה עלו אשור, פרא בודד לו; אפריים, התנו אהבים. 
1 גם כי-יתנו בגויים, עתה אקבצם; ויחלו מעט, ממשא מלך שרים. 
1 כי-הרבה אפריים מזבחות, לחטוא:  היו-לו מזבחות, לחטוא. 
1 אכתוב-לו--רובי, תורתי:  כמו-זר, נחשבו. 
1 זבחי הבהביי, יזבחו בשר ויאכלו--יהוה, לא רצם; עתה יזכור עוונם, ויפקוד חטאותם--המה, מצריים ישובו. 
1 וישכח ישראל את-עושהו, וייבן היכלות, ויהודה, הרבה ערים בצורות; ושילחתי-אש בעריו, ואכלה ארמנותיה.  {פ} 1 אל-תשמח ישראל אל-גיל כעמים, כי זנית מעל אלוהיך; אהבת אתנן, על כל-גורנות דגן. 
1 גורן ויקב, לא ירעם; ותירוש, יכחש בה. 
1 לא יישבו, בארץ יהוה; ושב אפריים מצריים, ובאשור טמא יאכלו. 
1 לא-ייסכו ליהוה יין, ולא יערבו-לו--זבחיהם כלחם אונים להם, כל-אוכליו ייטמאו:  כי-לחמם לנפשם, לא יבוא בית יהוה. 
1 מה-תעשו, ליום מועד, וליום, חג-יהוה. 
1 כי-הנה הלכו משוד, מצריים תקבצם מוף תקברם; מחמד לכספם, קימוש יירשם, חוח, באוהליהם. 
1 באו ימי הפקודה, באו ימי השילום--יידעו, ישראל; אוויל הנביא, משוגע איש הרוח--על רוב עוונך, ורבה משטמה. 
1 צופה אפריים, עם-אלוהיי; נביא פח יקוש, על-כל-דרכיו--משטמה, בבית אלוהיו. 
1 העמיקו שיחתו, כימי הגבעה; יזכור עוונם, יפקוד חטאותם.  {ס} 1 כענבים במדבר, מצאתי ישראל--כביכורה בתאנה בראשיתה, ראיתי אבותיכם; המה באו בעל-פעור, ויינזרו לבושת, ויהיו שיקוצים, כאוהבם. 
1 אפריים, כעוף יתעופף כבודם; מלידה ומבטן, ומהריון. 
1 כי אם-יגדלו את-בניהם, ושיכלתים מאדם:  כי-גם-אוי להם, בשורי מהם. 
1 אפריים כאשר-ראיתי לצור, שתולה בנווה; ואפריים, להוציא אל-הורג בניו. 
1 תן-להם יהוה, מה-תיתן; תן-להם רחם משכיל, ושדיים צומקים. 
1 כל-רעתם בגלגל, כי-שם שנאתים, על רוע מעלליהם, מביתי אגרשם; לא אוסף אהבתם, כל-שריהם סוררים. 
1 הוכה אפריים--שורשם יבש, פרי בל-יעשון; גם כי יילדון, והמתי מחמדי בטנם. 
1 ימאסם אלוהיי, כי לא שמעו לו; ויהיו נודדים, בגויים.  {ס} 1 גפן בוקק ישראל, פרי ישווה-לו; כרוב לפרייו, הרבה למזבחות--כטוב לארצו, היטיבו מצבות. 
1 חלק ליבם, עתה יאשמו; הוא יערוף מזבחותם, ישודד מצבותם. 
1 כי עתה יאמרו, אין מלך לנו:  כי לא יראנו את-יהוה, והמלך מה-יעשה-לנו. 
1 דיברו דברים, אלות שוא כרות ברית; ופרח כראש משפט, על תלמי שדיי. 
1 לעגלות בית אוון, יגורו שכן שומרון:  כי-אבל עליו עמו, וכמריו עליו יגילו--על-כבודו, כי-גלה ממנו. 
1 גם-אותו לאשור יובל, מנחה למלך ירב; בושנה אפריים ייקח, ויבוש ישראל מעצתו. 
1 נדמה שומרון, מלכה, כקצף, על-פני-מים. 
1 ונשמדו במות אוון, חטאת ישראל--קוץ ודרדר, יעלה על-מזבחותם; ואמרו להרים כסונו, ולגבעות נפלו עלינו.  {פ} 1 מימי, הגבעה, חטאת, ישראל; שם עמדו, לא-תשיגם בגבעה מלחמה על-בני עלווה. 
1 באוותי, ואיסורם; ואוספו עליהם עמים, באוסרם לשתי עוונותם. 
1 ואפריים עגלה מלומדה, אוהבתי לדוש, ואני עברתי, על-טוב צווארה; ארכיב אפריים יחרוש יהודה, ישדד-לו יעקוב. 
1 זרעו לכם לצדקה קצרו לפי-חסד, נירו לכם ניר; ועת, לדרוש את-יהוה, עד-יבוא, ויורה צדק לכם. 
1 חרשתם-רשע עוולתה קצרתם, אכלתם פרי-כחש--כי-בטחת בדרכך, ברוב גיבוריך. 
1 וקם שאון, בעמך, וכל-מבצריך יושד, כשוד שלמן בית ארבאל ביום מלחמה:  אם על-בנים, רוטשה. 
1 ככה, עשה לכם בית-אל, מפני, רעת רעתכם; בשחר, נדמה נדמה מלך ישראל. 
1 כי נער ישראל, ואוהבהו; וממצריים, קראתי לבני. 
1 קראו, להם; כן, הלכו מפניהם--לבעלים יזבחו, ולפסילים יקטרון. 
1 ואנוכי תירגלתי לאפריים, קחם על-זרועותיו; ולא ידעו, כי רפאתים. 
1 בחבלי אדם אמשכם בעבותות אהבה, ואהיה להם כמרימי עול על לחיהם; ואט אליו, אוכיל. 
1 לא ישוב אל-ארץ מצריים, ואשור הוא מלכו:  כי מיאנו, לשוב. 
1 וחלה חרב בעריו, וכילתה בדיו ואכלה--ממועצותיהם. 
1 ועמי תלואים, למשובתי; ואל-על, יקראוהו--יחד, לא ירומם. 
1 איך אתנך אפריים, אמגנך ישראל--איך אתנך כאדמה, אשימך כצבויים; נהפך עליי ליבי, יחד נכמרו ניחומיי. 
1 לא אעשה חרון אפי, לא אשוב לשחת אפריים:  כי אל אנוכי, ולא-איש--בקרבך קדוש, ולא אבוא בעיר. 
1 אחרי יהוה ילכו, כאריה ישאג:  כי-הוא ישאג, ויחרדו בנים מים. 
1 יחרדו כציפור ממצריים, וכיונה מארץ אשור; והושבתים על-בתיהם, נאום-יהוה.  {ס} 1 סבבוני בכחש אפריים, ובמרמה בית ישראל; ויהודה, עוד רד עם-אל, ועם-קדושים, נאמן. 
1 אפריים רועה רוח, ורודף קדים--כל-היום, כזב ושוד ירבה; וברית עם-אשור יכרותו, ושמן למצריים יובל. 
1 וריב ליהוה, עם-יהודה; ולפקוד על-יעקוב כדרכיו, כמעלליו ישיב לו. 
1 בבטן, עקב את-אחיו; ובאונו, שרה את-אלוהים. 
1 וישר אל-מלאך ויוכל, בכה ויתחנן-לו; בית-אל, ימצאנו, ושם, ידבר עימנו. 
1 ויהוה, אלוהי הצבאות--יהוה, זכרו. 
1 ואתה, באלוהיך תשוב; חסד ומשפט שמור, וקווה אל-אלוהיך תמיד. 
1 כנען, בידו מאזני מרמה--לעשוק אהב. 
1 ויאמר אפריים--אך עשרתי, מצאתי און לי; כל-יגיעיי, לא ימצאו-לי עוון אשר-חטא. 
1 ואנוכי יהוה אלוהיך, מארץ מצריים; עוד אושיבך באוהלים, כימי מועד. 
1 ודיברתי, על-הנביאים, ואנוכי, חזון הרביתי; וביד הנביאים, אדמה. 
1 אם-גלעד אוון אך-שוא היו, בגלגל שוורים זיבחו; גם מזבחותם כגלים, על תלמי שדיי. 
1 ויברח יעקוב, שדה ארם; ויעבוד ישראל באישה, ובאישה שמר. 
1 ובנביא, העלה יהוה את-ישראל ממצריים; ובנביא, נשמר. 
1 הכעיס אפריים, תמרורים; ודמיו, עליו ייטוש, וחרפתו, ישיב לו אדוניו. 
1 כדבר אפריים רתת, נשא הוא בישראל; ויאשם בבעל, וימות. 
1 ועתה יוסיפו לחטוא, ויעשו להם מסכה מכספם כתבונם עצבים, מעשה חרשים, כולו; להם, הם אומרים, זובחי אדם, עגלים יישקון. 
1 לכן, יהיו כענן-בוקר, וכטל, משכים הולך; כמוץ יסוער מגורן, וכעשן מארובה. 
1 ואנוכי יהוה אלוהיך, מארץ מצריים; ואלוהים זולתי לא תדע, ומושיע אין בלתי. 
1 אני ידעתיך, במדבר--בארץ, תלאובות. 
1 כמרעיתם, וישבעו--שבעו, וירם ליבם; על-כן, שכחוני. 
1 ואהי להם, כמו-שחל--כנמר, על-דרך אשור. 
1 אפגשם כדוב שכול, ואקרע סגור ליבם; ואוכלם שם כלביא, חית השדה תבקעם. 
1 שיחתך ישראל, כי-בי בעזרך. 
1 אהי מלכך איפוא, ויושיעך בכל-עריך; ושופטיך--אשר אמרת, תנה-לי מלך ושרים. 
1 אתן-לך מלך באפי, ואקח בעברתי.  {פ} 1 צרור עוון אפריים, צפונה חטאתו. 
1 חבלי יולדה, יבואו לו; הוא-בן לא חכם, כי-עת לא-יעמוד במשבר בנים. 
1 מיד שאול אפדם, ממוות אגאלם; אהי דבריך מוות, אהי קוטבך שאול--נוחם, ייסתר מעיניי. 
1 כי הוא, בין אחים יפריא; יבוא קדים רוח יהוה ממדבר עולה, ויבוש מקורו ויחרב מעיינו--הוא ישסה, אוצר כל-כלי חמדה. 
1 תאשם, שומרון, כי מרתה, באלוהיה; בחרב ייפולו--עולליהם ירוטשו, והרייותיו יבוקעו.  {פ} 1 שובה, ישראל, עד, יהוה אלוהיך:  כי כשלת, בעוונך. 
1 קחו עימכם דברים, ושובו אל-יהוה; אמרו אליו, כל-תישא עוון וקח-טוב, ונשלמה פרים, שפתינו. 
1 אשור לא יושיענו, על-סוס לא נרכב, ולא-נאמר עוד אלוהינו, למעשה ידינו--אשר-בך, ירוחם יתום. 
1 ארפא, משובתם--אוהבם, נדבה:  כי שב אפי, ממנו. 
1 אהיה כטל לישראל, יפרח כשושנה; ויך שורשיו, כלבנון. 
1 ילכו, יונקותיו, ויהי כזית, הודו; וריח לו, כלבנון. 
1 ישובו יושבי בצילו, יחייו דגן ויפרחו כגפן; זכרו, כיין לבנון. 
1 אפריים, מה-לי עוד לעצבים; אני עניתי ואשורנו, אני כברוש רענן--ממני, פרייך נמצא. 
1 מי חכם ויבן אלה, נבון ויידעם:  כי-ישרים דרכי יהוה, וצדיקים ילכו בם, ופושעים, ייכשלו בם.  {ש}