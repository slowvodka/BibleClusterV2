 1 שיר השירים, אשר לשלמה. 
1 יישקני מנשיקות פיהו, כי-טובים דודיך מיין. 
1 לריח שמניך טובים, שמן תורק שמך; על-כן, עלמות אהבוך. 
1 מושכני, אחריך נרוצה; הביאני המלך חדריו, נגילה ונשמחה בך--נזכירה דודיך מיין, מישרים אהבוך.  {פ} 1 שחורה אני ונאוה, בנות ירושלים; כאוהלי קדר, כיריעות שלמה. 
1 אל-תראוני שאני שחרחורת, ששזפתני השמש; בני אימי ניחרו-בי, שמוני נוטרה את-הכרמים--כרמי שלי, לא נטרתי. 
1 הגידה לי, שאהבה נפשי, איכה תרעה, איכה תרביץ בצוהריים; שלמה אהיה כעוטיה, על עדרי חבריך. 
1 אם-לא תדעי לך, היפה בנשים; צאי-לך בעקבי הצאן, ורעי את-גדייותייך, על, משכנות הרועים.  {פ} 1 לסוסתי ברכבי פרעה, דימיתיך רעייתי. 
1 נאוו לחייך בתורים, צווארך בחרוזים. 
1 תורי זהב נעשה-לך, עם נקודות הכסף. 
1 עד-שהמלך, במסיבו, נרדי, נתן ריחו. 
1 צרור המור דודי לי, בין שדיי ילין. 
1 אשכול הכופר דודי לי, בכרמי עין גדי.  {ס} 1 הנך יפה רעייתי, הנך יפה עינייך יונים. 
1 הנך יפה דודי אף נעים, אף-ערשנו רעננה. 
1 קורות בתינו ארזים, רהיטנו ברותים. 
1 אני חבצלת השרון, שושנת העמקים. 
1 כשושנה בין החוחים, כן רעייתי בין הבנות. 
1 כתפוח בעצי היער, כן דודי בין הבנים; בצילו חימדתי וישבתי, ופרייו מתוק לחיכי. 
1 הביאני אל-בית היין, ודגלו עליי אהבה. 
1 סמכוני, באשישות--רפדוני, בתפוחים:  כי-חולת אהבה, אני. 
1 שמאלו תחת לראשי, וימינו תחבקני. 
1 השבעתי אתכם בנות ירושלים, בצבאות, או, באיילות השדה:  אם-תעירו ואם-תעוררו את-האהבה, עד שתחפץ.  {ס} 1 קול דודי, הנה-זה בא; מדלג, על-ההרים--מקפץ, על-הגבעות. 
1 דומה דודי לצבי, או לעופר האיילים; הנה-זה עומד, אחר כותלנו--משגיח מן-החלונות, מציץ מן-החרכים. 
1 ענה דודי, ואמר לי:  קומי לך רעייתי יפתי, ולכי-לך. 
1 כי-הנה הסתיו, עבר; הגשם, חלף הלך לו. 
1 הניצנים נראו בארץ, עת הזמיר הגיע; וקול התור, נשמע בארצנו. 
1 התאנה חנטה פגיה, והגפנים סמדר נתנו ריח; קומי לך רעייתי יפתי, ולכי-לך.  {ס} 1 יונתי בחגווי הסלע, בסתר המדרגה, הראיני את-מראייך, השמיעיני את-קולך:  כי-קולך ערב, ומראך נאוה.  {ס} 1 אחזו-לנו, שועלים--שועלים קטנים, מחבלים כרמים; וכרמינו, סמדר. 
1 דודי לי ואני לו, הרועה בשושנים. 
1 עד שיפוח היום, ונסו הצללים:  סוב דמה-לך דודי לצבי, או לעופר האיילים--על-הרי בתר.  {ס} 1 על-משכבי, בלילות, ביקשתי, את שאהבה נפשי; ביקשתיו, ולא מצאתיו. 
1 אקומה נא ואסובבה בעיר, בשווקים וברחובות--אבקשה, את שאהבה נפשי; ביקשתיו, ולא מצאתיו. 
1 מצאוני, השומרים, הסובבים, בעיר:  את שאהבה נפשי, ראיתם. 
1 כמעט, שעברתי מהם, עד שמצאתי, את שאהבה נפשי; אחזתיו, ולא ארפנו--עד-שהבאתיו אל-בית אימי, ואל-חדר הורתי. 
1 השבעתי אתכם בנות ירושלים, בצבאות, או, באיילות השדה:  אם-תעירו ואם-תעוררו את-האהבה, עד שתחפץ.  {ס} 1 מי זאת, עולה מן-המדבר, כתימרות, עשן:  מקוטרת מור ולבונה, מכול אבקת רוכל. 
1 הנה, מיטתו שלשלמה--שישים גיבורים, סביב לה:  מגיבורי, ישראל. 
1 כולם אחוזי חרב, מלומדי מלחמה; איש חרבו על-ירכו, מפחד בלילות.  {ס} 1 אפריון, עשה לו המלך שלמה--מעצי, הלבנון. 
1 עמודיו, עשה כסף, רפידתו זהב, מרכבו ארגמן; תוכו רצוף אהבה, מבנות ירושלים. 
1 צאנה וראינה בנות ציון, במלך שלמה--בעטרה, שעיטרה-לו אימו ביום חתונתו, וביום, שמחת ליבו.  {ס} 1 הנך יפה רעייתי, הנך יפה--עינייך יונים, מבעד לצמתך; שערך כעדר העיזים, שגלשו מהר גלעד. 
1 שינייך כעדר הקצובות, שעלו מן-הרחצה:  שכולם, מתאימות, ושכולה, אין בהם. 
1 כחוט השני שפתותייך, ומדברך נאוה; כפלח הרימון רקתך, מבעד לצמתך. 
1 כמגדל דויד צווארך, בנוי לתלפייות; אלף המגן תלוי עליו, כול שלטי הגיבורים. 
1 שני שדייך כשני עופרים, תאומי צבייה, הרועים, בשושנים. 
1 עד שיפוח היום, ונסו הצללים--אלך לי אל-הר המור, ואל-גבעת הלבונה. 
1 כולך יפה רעייתי, ומום אין בך.  {ס} 1 איתי מלבנון כלה, איתי מלבנון תבואי; תשורי מראש אמנה, מראש שניר וחרמון, ממעונות אריות, מהררי נמרים. 
1 ליבבתיני, אחותי כלה; ליבבתיני באחת מעינייך, באחד ענק מצוורונייך. 
1 מה-יפו דודייך, אחותי כלה; מה-טובו דודייך מיין, וריח שמנייך מכל-בשמים. 
1 נופת תיטופנה שפתותייך, כלה; דבש וחלב תחת לשונך, וריח שלמותייך כריח לבנון.  {ס} 1 גן נעול, אחותי כלה; גל נעול, מעיין חתום. 
1 שלחייך פרדס רימונים, עם פרי מגדים:  כפרים, עם-נרדים. 
1 נרד וכרכום, קנה וקינמון, עם, כל-עצי לבונה; מור, ואהלות, עם, כל-ראשי בשמים. 
1 מעיין גנים, באר מים חיים; ונוזלים, מן-לבנון. 
1 עורי צפון ובואי תימן, הפיחי גני ייזלו בשמיו; יבוא דודי לגנו, ויאכל פרי מגדיו. 
1 באתי לגני, אחותי כלה--אריתי מורי עם-בשמי, אכלתי יערי עם-דבשי שתיתי ייני עם-חלבי; אכלו ריעים, שתו ושכרו דודים.  {ס} 1 אני ישנה, וליבי ער; קול דודי דופק, פתחי-לי אחותי רעייתי יונתי תמתי--שראשי נמלא-טל, קווצותיי רסיסי לילה. 
1 פשטתי, את-כותונתי--איככה, אלבשנה; רחצתי את-רגליי, איככה אטנפם. 
1 דודי, שלח ידו מן-החור, ומעיי, המו עליו. 
1 קמתי אני, לפתוח לדודי; וידיי נטפו-מור, ואצבעותיי מור עובר, על, כפות המנעול. 
1 פתחתי אני לדודי, ודודי חמק עבר; נפשי, יצאה בדברו--ביקשתיהו ולא מצאתיהו, קראתיו ולא ענני. 
1 מצאוני השומרים הסובבים בעיר, הכוני פצעוני; נשאו את-רדידי מעליי, שומרי החומות. 
1 השבעתי אתכם, בנות ירושלים:  אם-תמצאו, את-דודי--מה-תגידו לו, שחולת אהבה אני. 
1 מה-דודך מדוד, היפה בנשים:  מה-דודך מדוד, שככה השבעתנו. 
1 דודי צח ואדום, דגול מרבבה. 
1 ראשו, כתם פז; קווצותיו, תלתלים, שחורות, כעורב. 
1 עיניו, כיונים על-אפיקי מים; רוחצות, בחלב--יושבות, על-מילאת. 
1 לחייו כערוגת הבושם, מגדלות מרקחים; שפתותיו, שושנים--נוטפות, מור עובר. 
1 ידיו גלילי זהב, ממולאים בתרשיש; מעיו עשת שן, מעולפת ספירים. 
1 שוקיו עמודי שש, מיוסדים על-אדני-פז; מראהו, כלבנון--בחור, כארזים. 
1 חיכו, ממתקים, וכולו, מחמדים; זה דודי וזה ריעי, בנות ירושלים. 
1 אנה הלך דודך, היפה בנשים; אנה פנה דודך, ונבקשנו עימך. 
1 דודי ירד לגנו, לערוגות הבושם--לרעות, בגנים, וללקוט, שושנים. 
1 אני לדודי ודודי לי, הרועה בשושנים.  {ס} 1 יפה את רעייתי כתרצה, נאוה כירושלים; איומה, כנדגלות. 
1 הסבי עינייך מנגדי, שהם הרהיבוני; שערך כעדר העיזים, שגלשו מן-הגלעד. 
1 שינייך כעדר הרחלים, שעלו מן-הרחצה:  שכולם, מתאימות, ושכולה, אין בהם. 
1 כפלח הרימון רקתך, מבעד לצמתך. 
1 שישים המה מלכות, ושמונים פילגשים; ועלמות, אין מספר. 
1 אחת היא, יונתי תמתי--אחת היא לאימה, ברה היא ליולדתה; ראוה בנות ויאשרוה, מלכות ופילגשים ויהללוה.  {ס} 1 מי-זאת הנשקפה, כמו-שחר:  יפה כלבנה, ברה כחמה--איומה, כנדגלות.  {ס} 1 אל-גינת אגוז ירדתי, לראות באיבי הנחל; לראות הפרחה הגפן, הנצו הרימונים. 
1 לא ידעתי--נפשי שמתני, מרכבות עמי נדיב. 
1 שובי שובי השולמית, שובי שובי ונחזה-בך; מה-תחזו, בשולמית, כמחולת, המחניים. 
1 מה-יפו פעמייך בנעלים, בת-נדיב; חמוקי ירכייך--כמו חלאים, מעשה ידי אומן. 
1 שוררך אגן הסהר, אל-יחסר המזג; בטנך ערימת חיטים, סוגה בשושנים. 
1 שני שדייך כשני עופרים, תואמי צבייה. 
1 צווארך, כמגדל השן; עינייך בריכות בחשבון, על-שער בת-רבים--אפך כמגדל הלבנון, צופה פני דמשק. 
1 ראשך עלייך ככרמל, ודלת ראשך כארגמן:  מלך, אסור ברהטים. 
1 מה-יפית, ומה-נעמת--אהבה, בתענוגים. 
1 זאת קומתך דמתה לתמר, ושדייך לאשכולות. 
1 אמרתי אעלה בתמר, אוחזה בסנסיניו; ויהיו-נא שדייך כאשכלות הגפן, וריח אפך כתפוחים. 
1 וחיכך, כיין הטוב הולך לדודי למישרים; דובב, שפתי ישנים. 
1 אני לדודי, ועליי תשוקתו.  {ס} 1 לכה דודי נצא השדה, נלינה בכפרים. 
1 נשכימה, לכרמים--נראה אם-פרחה הגפן פיתח הסמדר, הנצו הרימונים; שם אתן את-דודיי, לך. 
1 הדודאים נתנו-ריח, ועל-פתחינו כל-מגדים--חדשים, גם-ישנים; דודי, צפנתי לך. 
1 מי ייתנך כאח לי, יונק שדי אימי; אמצאך בחוץ אשקך, גם לא-יבוזו לי. 
1 אנהגך, אביאך אל-בית אימי--תלמדני; אשקך מיין הרקח, מעסיס רימוני. 
1 שמאלו תחת ראשי, וימינו תחבקני. 
1 השבעתי אתכם, בנות ירושלים:  מה-תעירו ומה-תעוררו את-האהבה, עד שתחפץ.  {ס} 1 מי זאת, עולה מן-המדבר, מתרפקת, על-דודה; תחת התפוח, עוררתיך--שמה חיבלתך אימך, שמה חיבלה ילדתך. 
1 שימני כחותם על-ליבך, כחותם על-זרועך--כי-עזה כמוות אהבה, קשה כשאול קנאה:  רשפיה--רשפי, אש שלהבתיה. 
1 מים רבים, לא יוכלו לכבות את-האהבה, ונהרות, לא ישטפוה; אם-ייתן איש את-כל-הון ביתו, באהבה--בוז, יבוזו לו.  {ס} 1 אחות לנו קטנה, ושדיים אין לה; מה-נעשה לאחותנו, ביום שידובר-בה. 
1 אם-חומה היא, נבנה עליה טירת כסף; ואם-דלת היא, נצור עליה לוח ארז. 
1 אני חומה, ושדיי כמגדלות; אז הייתי בעיניו, כמוצאת שלום.  {פ} 1 כרם היה לשלמה בבעל המון, נתן את-הכרם לנוטרים:  איש יביא בפרייו, אלף כסף. 
1 כרמי שלי, לפניי; האלף לך שלמה, ומאתיים לנוטרים את-פרייו. 
1 היושבת בגנים, חברים מקשיבים לקולך--השמיעיני. 
1 ברח דודי, ודמה-לך לצבי או לעופר האיילים--על, הרי בשמים.  {ש}